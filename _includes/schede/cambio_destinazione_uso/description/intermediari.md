Per destinazione d’uso di un edificio si intende quella in atto in un edificio o in una singola unità immobiliare stabilita dall'ultimo titolo abilitativo assentito, per la costruzione o per il recupero, dal certificato di agibilità o, in assenza o indeterminatezza del titolo, dalla classificazione catastale attribuita, ovvero da altri atti o certificazioni probanti, nonché da quella risultante dallo stato di fatto attestato dal proprietario, con presentazione di elementi di prova.

Se si vuole cambiare la destinazione d’uso di un immobile è necessario chiedere al Comune territorialmente competente un titolo abilitativo – Permesso di Costruire, SCIA o CILA a seconda dei casi.
Il cambio di destinazione è disciplinato dalle norme contenute nel Piano regolatore generale del Comune che individua per ogni zona le destinazioni compatibili, pertanto deve essere conforme alle leggi e agli strumenti urbanistici vigenti.
È possibile modificare la categoria dell’immobile o di porzione di esso passando tra le seguenti destinazioni o anche nell’ambito della stessa categoria: residenziale, turistico-ricettiva, produttiva-direzionale, commerciale, rurale.
