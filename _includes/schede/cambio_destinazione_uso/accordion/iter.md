**Competenze SUAPE**

•	Riceve la segnalazione corredata dagli elementi da allegare.

•	Dichiara l’irricevibilità se accerta l’incompletezza formale della segnalazione e dei relativi allegati. Esito negativo.

•	Verifica la completezza formale della segnalazione e dei relativi allegati, rilascia la ricevuta e la copia degli elaborati vistati. Esito positivo. L’attività edilizia può essere iniziata dalla data di presentazione della SCIA.

•	Comunica il nominativo del responsabile del procedimento e la data di presentazione della segnalazione entro 10 gg. dal rilascio della ricevuta.

•	In caso di esito non favorevole degli eventuali assensi e provvedimenti necessari, il SUAPE effettua comunicazione all’interessato entro cinque giorni dalla data in cui sono stati acquisiti agli atti, con le indicazioni che la segnalazione è priva di effetti.

**Differimento cambio di destinazione d’uso e differimento di eventuale inizio attività edilizia**
1.	Qualora sia obbligatorio il parere della commissione comunale per la qualità architettonica ed il paesaggio, il termine per l’inizio dei lavori decorre dal relativo provvedimento rilasciato dal responsabile dell'ufficio preposto, da adottare entro e non oltre 30 giorni dalla presentazione della segnalazione.
2.	Qualora sia obbligatorio l’assenso per l’intervento o l’autorizzazione in materia di beni culturali o di beni paesaggistici ai sensi del d.lgs. 42/2004, il responsabile del procedimento o del SUAPE acquisisce il parere della commissione comunale per la qualità architettonica ed il paesaggio e il termine per l’inizio dei lavori decorre dalla data di efficacia delle relative autorizzazioni e dei pareri in materia paesaggistica e di beni culturali.
3.	Qualora l'immobile oggetto dell'intervento sia sottoposto a un vincolo la cui tutela non compete all'amministrazione comunale, o sia necessario acquisire pareri di altre amministrazioni, ove gli assensi necessari dei soggetti preposti non siano allegati alla segnalazione, ovvero gli assensi stessi non siano soggetti a certificazione ai sensi di legge, spetta al SUAPE, entro 10 giorni dalla presentazione della SCIA, richiedere il rilascio all'autorità preposta.
4.	Il SUAPE può convocare, ai fini dell'acquisizione degli assensi, la conferenza di servizi. In tali casi il termine per l’inizio dei lavori decorre dal rilascio dell'atto richiesto ovvero dall'esito favorevole della conferenza.


**Provvedimento di divieto di prosecuzione dell’attività**

Il cambio di destinazione d’uso oggetto della SCIA – avvenuto al momento della presentazione della segnalazione – può essere negato da un provvedimento di divieto di prosecuzione dell’attività  emanato entro il termine di trenta giorni dal ricevimento della segnalazione.
Il responsabile del procedimento formula la proposta di divieto di prosecuzione dell’attività – che contiene la conferma della classificazione dell’edificio oggetto di intervento in attuazione dell’atto di indirizzo relativo agli interventi di recupero del patrimonio edilizio – e la trasmette al dirigente o al responsabile della competente struttura comunale, il quale entro trenta giorni può adottare un motivato provvedimento e comunicarlo all’interessato, tramite il SUAPE, unitamente alla rimozione degli effetti dannosi prodotti da eventuali lavori già iniziati. È comunque possibile, da parte dell’interessato, conformare alla normativa vigente il progetto o le opere eseguite entro un termine non inferiore a trenta giorni disposto dal dirigente. È fatta salva la facoltà di ripresentare la SCIA, con le modifiche o le integrazioni necessarie per renderla conforme alla normativa urbanistica ed edilizia.
Decorso il termine di trenta giorni, il comune può disporre la cessazione dell’intervento solo in presenza del pericolo di un danno per il patrimonio artistico e culturale, per l’ambiente, per la salute, per la sicurezza pubblica o la difesa nazionale.

**False attestazioni**

In caso di false attestazioni dei professionisti abilitati, il dirigente o responsabile della competente struttura comunale informa l’autorità giudiziaria e il consiglio dell’ordine o collegio di appartenenza.
L’attività viene immediatamente cessata e viene fatto obbligo al proprietario dell’immobile di ripristinare a suo carico lo status ante l’inizio dell’attività connessa al cambio di destinazione d’uso.
