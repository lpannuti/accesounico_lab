Il mutamento di destinazione d’uso di un immobile, o parte di esso, può essere realizzato con o senza l’esecuzione di interventi edilizi. In entrambi i casi, ammesso che l’eventuale intervento non riguardi opere strutturali, si ricorre alla  **SCIA – Segnalazione Certificata di Inizio di Attività**.

La modifica della destinazione si ottiene a partire dalla data di presentazione della Segnalazione al Comune territorialmente competente. Nel caso in cui il passaggio di categoria sia subordinato all'acquisizione di atti di assenso, comunque denominati, o all'esecuzione di verifiche preventive, l'interessato, unitamente alla **SCIA** presenta la relativa istanza, corredata della necessaria documentazione.

**Il cambio di destinazione d’uso** degli edifici o di singole unità immobiliari deve essere conforme alle leggi e agli strumenti urbanistici vigenti – il Prg e il regolamento edilizio comunale.
È possibile modificare la categoria dell’immobile o di porzione di esso passando tra le seguenti destinazioni: **residenziale, produttiva e i servizi. **

Per **residenziale** si intendono le abitazioni, per **produttive** le imprese, i negozi e le attività di ogni genere compresa la destinazione agricola, **per servizi **si fa riferimento alle attività socio-sanitarie, direzionali, pubbliche o private, comprese le attività commerciali, turistiche, produttive, ricreative, sportive, culturali e di somministrazione di cibi e bevande.

**È possibile** utilizzare la **SCIA** in caso di modifica di destinazione d’uso senza interventi edilizi o con interventi edilizi disciplinati in regime di attività edilizia senza titolo abilitativo di cui all’art. 118 della L.R. 1/2015. Oppure per la realizzazione di attività agrituristiche o scopi connessi all’attività agricola.

**Non è possibile** utilizzare la **SCIA** per il cambio di destinazione d’uso connesso a un intervento da realizzare con opere per il quale è necessario chiedere il Permesso di Costruire.
