**CHE COSA È IL SUAPE?**

L’acronimo SUAPE sta per **Sportello Unico Attività Produttive Edilizia** e consente all’utente cittadino/impresa/intermediario di relazionarsi con una sola struttura per presentare istanze, comunicazioni e segnalazioni.

Nella **legislazione nazionale compare come SUAP al DPR 160/2010** (Regolamento per la semplificazione ed il riordino della disciplina sullo sportello unico per le attività produttive), ovvero **relativamente all’ambito ristretto delle Attività Produttive**, ammettendo di fatto l’esistenza dello Sportello speculare (Edilizia), ovvero il SUE. Resta inteso che ad oggi le **uniche regioni** che abbiano **accorpato in un unico sportello i due campi delle attività produttive e dell’edilizia siano l’Umbria e la Sardegna**.

Fin dal DPR di cui sopra, si fa riferimento a una struttura (il SUAP) che assicuri “al richiedente una risposta telematica unica e tempestiva in luogo degli altri uffici comunali e di tutte le amministrazioni pubbliche comunque coinvolte nel procedimento, ivi comprese quelle preposte alla tutela ambientale, paesaggistico-territoriale, del patrimonio storico-artistico o alla tutela della salute e della pubblica incolumità.” Pertanto al di là del campo di applicazione, lo sportello in questione è di competenza comunale e si basa, nelle intenzioni del legislatore, su una fruizione da parte dell’utente di tipo telematica in modo da portare a risultati univoci e tempestivi.

È con la **L.R. 8/2011** (Semplificazione amministrativa e normativa dell’ordinamento regionale e degli Enti locali territoriali) che **l’amministrazione regionale ha deciso di accorpare in un unico sportello le attività produttive e l’edilizia**; inoltre si fa riferimento allo sviluppo di un “Portale regionale dello Sportello unico per lo svolgimento informatizzato delle procedure”. Quindi accentramento delle funzioni che devono essere messe a disposizione dei Comuni, singoli o associati, che gestiscono lo sportello.

La **regolamentazione del SUAPE**, per la parte relativa ai **procedimenti edilizi, è affidata alla L.R. 1/2015** (Testo Unico governo del territorio e materie correlate) che all’art.113 disciplina le funzioni, le competenze, gli ambiti di applicazioni e i rapporti intercorrenti tra la struttura organizzativa dello Sportello Unico e gli enti (o gli uffici) chiamati a intervenire a livello endoprocedimentale.

Relativamente al variegato mondo delle **attività produttive** alcune leggi regionali stabiliscono l’ambito di applicazione del SUAPE.
**La L.R. 13/2013** (Testo Unico in materia di artigianato) **individua il SUAPE** come collettore **per la presentazione della SCIA per le attività di acconciatore ed estetista**.

**La L.R. 10/2014** (Testo Unico in materia di commercio) **stabilisce che** per il richiedente (il cittadino/utente) **il SUAPE è “l'unico punto di accesso** in relazione a tutti i procedimenti e le vicende amministrative riguardanti le attività commerciali di cui al presente testo unico”.
La L.R. 13/2013 (Testo Unico in materia di turismo) e la L.R. 8/2017 (Legislazione turistica regionale) stabiliscono con precisioni gli ambiti applicativi della categorie di settore al SUAPE.

<br><br>
**QUAL È  L'ENTE COMPETENTE DEL SUAPE?**

Così come richiamato dalla norme in narrativa, il **Comune è l’ente che ha la competenza dello Sportello Unico**, ovvero sui procedimenti, a capo del responsabile del procedimento individuato dalla struttura del SUAPE, aventi per oggetto l’attività edilizia e le attività produttive.
La normativa indica le modalità organizzative e funzionali attraverso le quali il SUAPE si relaziona con i cittadini e indica come punto di approccio la definizione di uno sportello vero e proprio – un ufficio, un indirizzo, un numero di telefono, un referente – e come punto di arrivo (situazione a tendere già presente in alcuni Comuni) la digitalizzazione dei procedimenti attraverso la gestione di piattaforme telematiche.
<br><br>
**CHI SI DEVE RIVOLGERE AL SUAPE?**

•	Il **cittadino** richiedente un titolo abilitativo nel settore dell’edilizia;

•	il **cittadino** interessato ad aprire un esercizio commerciale o a intraprendere un’attività produttiva;

•	le **imprese** rappresentate dai titolari o dai delegati;

•	gli **intermediari** qualificati incaricati.


<br><br>
**PERCHÈ IL SUAPE?**

Lo Sportello Unico nasce con l’obiettivo di **Semplificare i procedimenti amministrativi**, mettendo a disposizione dell’utente un luogo che possa garantire risposte imparziali e trasparenti in tempi certi e definiti, ai sensi della legge 241/90 e sue successive modifiche e integrazioni.

<br><br>
**QUALI ALTRI ENTI PUBBLICI VENGONO COINVOLTI NEL SUAPE?**

Per la definizione dei procedimenti amministrativi a volte sono necessari pareri e autorizzazioni di amministrazioni diverse dai Comuni di cui il SUAPE si può far carico di ottenere svolgendo (quasi) la funzione di intermediario tra il cittadino e gli enti coinvolti che come indicato dalle norme sono: le **Asl**, le **Soprintendenze**, la **Forestale**, i **Vigili del Fuoco**, le **Regioni**, le **Province**, le **Autorità di Bacino** ecc.
