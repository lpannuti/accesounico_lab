**COSA È ACCESSO UNICO**

Con il POR FESR, la Regione Umbria ha finanziato un programma di interventi per semplificare il rapporto con la Pubblica Amministrazione e garantire il diritto alla cittadinanza digitale.

Il Programma si chiama “Accesso unico” e fornirà un unico punto di riferimento a cittadini, imprese, intermediari e pubbliche amministrazioni.

Negli ultimi anni le Pubbliche amministrazioni hanno investito molto nella digitalizzazione dei procedimenti. Oggi è possibile compilare moduli online con identità SPID, oppure inviare istanze tramite PEC. Per completare il processo di semplificazione il cittadino deve poter accedere a tutti i servizi della P.A. da più canali trovando riferimenti certi e servizi coordinati.
La logica di Accesso unico si pone, quindi, l’obiettivo di ridisegnare i servizi pubblici intorno ai bisogni dell’utente.
Raccogliendo informazioni provenienti da più enti, in maniera univoca e certificata, “Accesso unico” permetterà di:
-	Orientarsi nella fase di presentazione di un’istanza, con informazioni certe;
-	Raggiungere facilmente i vari sistemi di compilazione e presentazione delle pratiche, effettuare i relativi pagamenti;
-	Rimanere sempre informato sullo stato della pratica, sulle scadenze, ricevere avvisi.

**COME FUNZIONERÀ “ACCESSO UNICO”?**

L’Accesso unico ruoterà attorno a tre elementi principali:
1.	il presidio organizzativo;
2.	lo scambio dei dati in interoperabilità.
3.	il portale internet “UmbriaSemplice”.


**1. PRESIDIO ORGANIZZATIVO**

Regione Umbria si occuperà del presidio organizzativo su scala regionale. Una struttura stabile coordinerà tutto il funzionamento del complesso dell’Accesso unico. Al Presidio potranno fare riferimento cittadini, imprese, intermediari, e tutti gli operatori della Pubblica amministrazione chiamati a seguire le istruttorie e approvare i provvedimenti necessari.

Come stabilito dall’art.14, comma 2-bis, del CAD, “le regioni promuovono sul territorio azioni tese a realizzare un processo di digitalizzazione dell’azione amministrativa coordinato e condiviso tra le autonomie locali”. Tale ruolo è specificato anche nelle l.r. n.8/2011, n.9/2014, n.1/2015 (come riassunto nella D.G.R. n.36/2018 sull’Accesso unico).

Attraverso le Comunità tematiche, gli enti umbri parteciperanno attivamente alla costruzione di un’azione amministrativa coordinata e condivisa che permetta di offrire una sistema pubblico “unico”, ovvero che mostra al cittadino un’unica versione di ogni servizio pubblico, senza far ricadere su di lui la complessità di tutti gli enti che devono intervenire nell’erogazione dello stesso a vario titolo.

**2. INTEROPERABILITÀ**

La logica di Accesso unico richiede lo scambio automatico di dati tra i sistemi delle PA tramite la cosiddetta “interoperabilità”, per avere processi integrati.
Il cittadino fornisce le informazioni un’unica volta, l’Accesso unico le raccoglie e le banche dati lavorano insieme automaticamente. Grazie all’interoperabilità il cittadino potrà sapere in ogni momento a che punto è la pratica e ricevere avvisi tempestivi.

Con l’interoperabilità, tutto funzionerà a prescindere dal software di “back-end” utilizzato per l'istruttoria da ogni singolo ente pubblico coinvolto.
Saranno messe a disposizione anche interfacce programmabili (API store regionale) per abilitare nuovi servizi sussidiari da parte di professionisti e intermediari.

In questa logica, i servizi pubblici potranno utilizzare pienamente quanto già realizzato con gli investimenti fatti dalla Regione sulle piattaforme regionali (LoginUmbria, PagoUmbria, ecc) e sulle infrastrutture digitali (data center e cloud).

**3. PORTALE UMBRIASEMPLICE**

Il Portale renderà fruibili in maniera intuitiva i servizi pubblici della Regione e dei Comuni, sia da sito web, sia da cellulare tramite “App" o da altri canali (omnicanalità). Questo concretizzerà anche il lavoro già svolto attraverso il Piano regionale di semplificazione.

All’interno del Portale, il catalogo dei servizi unificherà su scala regionale il livello informativo e la modulistica, indirizzando verso la presentazione/compilazione della singola pratica di interesse (attraverso “link intelligenti”). Pertanto il Portale dialogherà con i diversi software di “front-end” utilizzati da singoli enti e uffici, per offrire servizi interattivi bi-direzionali.

Il Portale fornirà servizi interattivi anche attraverso la chiave geografica, offrendo informazioni e dati certificati, in particolare per facilitare il ruolo dei professionisti.

Il punto di arrivo saranno i servizi “pro-attivi”, ovvero personalizzati attingendo informazioni dalla storia dell’utente offrendo avvisi, scadenze, suggerimenti, ecc.

L’ingresso dei servizi all’interno del Portale dovrà rispettare precisi criteri di qualità e di funzionalità, secondo processi e metodologie ben definite e con un miglioramento continuo.


**FARE RETE TRA ENTI PER CREARE CONOSCENZA:
COSTRUIAMO INSIEME L’ACCESSO UNICO**

Una volta a regime Accesso unico permetterà di semplificare l’accesso dell’utente ai servizi della Pubblica Amministrazione, ridurre la loro complessità, aumentare l’interoperabilità degli enti, costruire una base di conoscenza utile per tutti i canali di accesso ai servizi (sia sportelli fisici che on line).

Il Programma di accesso unico richiede un ruolo attivo di tutte le PA dell’Umbria, e a tal fine sarà definito un apposito Accordo attuativo tra gli enti nell’ambito della Convenzione generale della CN-Umbria di cui alla L.R. n.9/2014.

Digitalizzare i servizi pubblici non vuol dire che tutti i servizi dovranno essere erogati per forza “on line”, perché ci sono casi in cui il servizio può rispondere meglio all’esigenza dell’utente attraverso il telefono o allo sportello. Ma dietro il servizio deve essere in ogni caso ridisegnato per sfruttare le logiche digitali per il coordinamento tra gli enti e l’integrazione dei sistemi. Quindi lo scopo del Portale non è costruire un “google per la P.A.” ma far sì che con i motori di ricerca (e dagli altri canali possibili) si trovino facilmente informazioni sui servizi della P.A. umbre che siano chiare e condivise su scale regionale.

Seguire la logica dell’Accesso unico richiede un percorso impegnativo, che sarà sviluppato nelle Comunità tematiche in cui gli operatori della Regione e degli EELL collaboreranno per arrivare ad usare tutti la stessa base di conoscenza, utilizzando i metodi di “service design” per ridisegnare i servizi e, al tempo stesso, definendo regole, vocabolari e processi condivisi.

Le Comunità tematiche avranno sia incontri in presenza che in videoconferenza, e potranno portare avanti il confronto tra esperti anche attraverso un forum, un repository GitHub, ecc.

Partecipa!

●	Gli esperti di dominio (commercio, edilizia, ecc) saranno coinvolti all’interno delle Comunità tematiche;

●	Gli informatici saranno coinvolti sui temi dell’interoperabilità e dell’integrazione tra i sistemi;

●	Sindaci, Assessori, ecc saranno coinvolti nella governance dell’Accesso unico e nell’attivazione del Presidio.
